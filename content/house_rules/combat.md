---
title: "Regole di Combattimento"
date: 2017-11-01T13:56:32+01:00
draft: false
slug: "combat"
menu: "main"
---
# Regole di combattimento

## Ordine di iniziativa

Ciascun personaggio tira **1d6** per l'iniziativa e applica il suo **mod. DES**. In caso di parità, vince il personaggio con bonus più alto; in caso di parità con un mostro o un PNG è generalmente quest'ultimo ad avere la meglio. L'iniziativa viene lanciata solo all'inizio ed è valida per tutto il combattimento.

## Movimenti e azioni

In ordine di iniziativa, ciascun partecipante effettua una azione di **movimento** e una azione di **attacco**. L'ordine è invertibile.

E' possibile sostituire l'azione di attacco con una seconda azione di movimento. Il cambio di un'arma è considerato azione di movimento. Altre azioni, come bere una pozione, sono considerate azioni di movimento doppie, quindi occupano l'intero round del personaggio.

## Narrazione

Il giocatore è incoraggiato a **narrare** le azioni del personaggio spiegandole nei **minimi particolari**. Il Signore dei Labirinti concede o meno l'azione e applica **bonus** e **malus** a seconda della situazione. Le meccaniche di gioco utilizzate prendono da LL e in parte da LLEA, seguendo le linee guida sotto riportate e il buon senso.

Allo stesso modo i colpi inferti ai personaggi vengono narrati dal Signore dei Labirinti e le eventuali conseguenze determinate allo stesso modo.

## Azioni composte

Qualora i giocatori volessero compiere azioni di movimento durante il proprio turno di combattimento che comportano **acrobazie** (salti, scatti) o uso della **forza** (spinte, spallate) che precedono l'azione di attacco devono superare una **prova di abilità** prima del tiro per colpire.

Solitamente la prova viene effettuata su **DES** o su **FOR**, ma rimane a discrezione del Signore dei Labirinti (una finta può essere effettuata usando **INT** o **SAG**); se la prova dovesse fallire, l'attacco fallisce automaticamente. Nel caso dovesse essere superata, il personaggio potrebbe avere dei bonus al tiro per colpire o semplicemente avere la possibilità di effettuare un colpo altresì impossibile.

Nel caso l'azione di movimento dovesse succedere quella di attacco il fallimento non comporta il fallimento dell'attacco stesso.

## Combattimento a fazioni

In determinate situazioni su richiesta dei giocatori e a discrezione del Signore dei Labirinti è possibile che un combattimento venga svolto secondo il metodo a fazioni (pag. 52 di LL), con le seguenti fasi:

1. Dichiarazione delle azioni di ambo le parti
1. Determinazione dell'**iniziativa**, tirando 1d6 per fazione (senza modificatori)
1. La fazione che ha vinto l'iniziativa effettua i suoi **movimenti**.
1. Combattimento a **distanza**
1. Lancio di **incantesimi** (compreso scacciare non-morti)
1. Combattimento in **mischia**
1. La fazione che ha perso l'iniziativa ricomincia dal punto 4
1. Terminate le azioni, l'iniziativa viene rilanciata per un nuovo round.

## Posizione di difesa

Come riportato a pag. 143 di LLEA un personaggio che non ha ancora effettuato il suo turno di combattimento può rinunciare ad attaccare per mettersi in una posizione di **difesa** e **parare** un attacco avversario. Il suo **bonus FOR** viene sottratto al tiro per colpire dell'avversario. Il personaggio in parata si muove alla metà della propria velocità di combattimento normale.

## Penalità all'attacco

Alcune situazioni impongono ai personaggi bonus o **malus** ai loro tiri. Generalmente si parla di penalità (o vantaggi) **tra 2 e 4** rispetto al tiro effettuato. L'applicazione e il valore di queste variazioni sono a discrezione del Signore dei Labirinti; nella tabella seguente alcuni esempi.

| Situazione                                   | Penalità |
|----------------------------------------------|----------|
| Campo di tiro ostacolato da 1 personaggio    | -2       |
| Campo di tiro ostacolato da 2 o + personaggi | -4       |
| Raggio d'azione ristretto da ostacoli        | -2       |
| Visione parzialmente offuscata               | -2       |
| Colpo alla cieca                             | -4       |

## Colpi critici e fallimenti epici

Il personaggio che in combattimento totalizza 20 al tiro per colpire effettua un **colpo critico** infliggendo al suo avversario il massimo dei danni possibili in base all'arma usata. 

Totalizzare 1 equivale invece a un **fallimento epico**. Gli effetti collaterali sono a discrezione del Signore dei Labirinti, in base alla situazione. 

Se a fallire è un'azione in **mischia** il personaggio potrebbe autoinfliggersi fino a 1d4 danni (inciampando, per esempio), oppure perdere o danneggiare la propria arma, o ancora colpire per sbaglio un compagno nello stesso raggio di azione, infliggendo danni calcolati secondo il metodo standard.

Se a fallire è invece un'azione di attacco **a distanza** il personaggio potrebbe - nei casi più fortunati - non riuscire affatto nell'uso dell'arma (una balestra inceppata, per esempio) oppure - nei casi peggiori - sbagliare completamente la mira del suo attacco. In questo caso la traiettoria dell'attacco verrà decisa tirando 1d8 e vedendo la direzione indicata (o assegnando a ciascun valore un punto cardinale); nel caso il proiettile colpisca effettivamente qualcosa o qualcuno si effettuerà un lancio per i danni come per un normale attacco.

## Esperienza in combattimento

Ai personaggi coinvolti in un combattimento vengono assegnati punti esperienza in base agli avversari uccisi. Questi punti vengono divisi in parti uguali fra tutti i partecipanti.

In aggiunta, al personaggio che con il solo dado vince il tiro di iniziativa vengono assegnati **10 PX**; in caso di parità viene considerato il bonus.

Chi si distingue per una azione particolarmente spettacolare o efficace conquista **20 PX**; chi invece effettua un critico conquista **30 PX**.

## Distruzione dello scudo

Un personaggio che subisce un attacco ed ha in uso uno scudo può decidere di **sacrificarlo** per evitare completamente i danni.

## Scacciare i non morti

Un **chierico** o un **paladino** possono tentare di scacciare i non morti durante un combattimento limitandosi ad **una sola volta** per tipo di non morto per incontro. Scacciare i non morti costituisce un'**azione completa** (attacco e movimento).

I non morti cercheranno di allontanarsi dal chierico/paladino facendosi strada con ogni mezzo possibile e scatenando la propria furia sul resto dei presenti.

## Armi perfezionate

Alcune armi, costruite secondo particolari criteri, hanno dei bonus da applicare al solo tiro per **colpire**: queste armi sono definite "**perfezionate**".

Le armi magiche da mischia o da lancio applicano il bonus al tiro per colpire e al tiro per i danni, mentre le armi magiche a distanza applicano il bonus al solo tiro per colpire; i proiettili magici applicano invece il bonus al solo tiro per i danni.

## Armi sacre

Nei casi in cui l'ambientazione non preveda la presenza di oggetti religiosi come l'acqua santa è concesso ai **cheirici** e ai **paladini** di eleggere una delle proprie armi ad **arma sacra**. Nel caso questa venga persa o distrutta saranno necessarie fino a **1d8 ore** di rituale per rendere sacra una nuova arma.